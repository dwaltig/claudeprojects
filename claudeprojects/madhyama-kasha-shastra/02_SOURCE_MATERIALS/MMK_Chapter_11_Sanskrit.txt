# Mūlamadhyamakakārikā - Chapter 11
# Pūrvāpara-koṭi-parīkṣā (Examination of Prior and Posterior Limits)

11.1
pūrvā prajñāyate koṭir nety uvāca mahāmuniḥ |
saṃsāro 'navarāgro hi nāsyādir nāpi paścimam ||

11.2
naivāgraṃ nāvaraṃ yasya tasya madhyaṃ kuto bhavet |
tasmān nātropapadyante pūrvāparasahakramāḥ ||

11.3
pūrvam jātir yadi bhaved jarāmaraṇam uttaram |
nirjarāmaraṇā jātir bhavej jāteś ca saṃbhavaḥ ||

11.4
paścāj jātir yadi bhaved jarāmaraṇam āditāḥ |
ahetukam ajātaṃ syāj jarāmaraṇam idṛśam ||

11.5
na jarāmaraṇenaiva jātiś ca saha yujyate |
mriyeta jāyamānaś ca syāc cāhetukatobhayoh ||

11.6
yatra na prabhavanty ete pūrvāparasahakramāḥ |
prapañcayanti tāṃ jātiṃ taj jarāmaraṇaṃ ca kim ||

11.7
kāryaṃ ca kāraṇaṃ caiva lakṣyaṃ lakṣaṇam eva ca |
vedanā vedakaś caiva santy arthā ye ca kecana ||

11.8
pūrvā na vidyate koṭiḥ saṃsārasya na kevalam |
sarveṣām api bhāvānāṃ pūrvā koṭir na vidyate ||
