bodhicittāpramādo nāma caturthaḥ paricchedaḥ|

evaṃ gṛhītvā sudṛḍhaṃ bodhicittaṃ jinātmajaḥ|
śikṣānatikrame yatnaṃ kuryānnityamatandritaḥ||1||

sahasā yatsamārabdhaṃ samyag yadavicāritam|
tatra kuryānna vetyevaṃ pratijñāyāpi yujyate||2||

vicāritaṃ tu yadbuddhairmahāprājñaiśca tatsutaiḥ|
mayāpi ca yathāśakti tatra kiṃ parilambyate||3||

yadi caivaṃ pratijñāya sādhayeyaṃ na karmaṇā|
etāṃ sarvāṃ visaṃvādya kā gatirme bhaviṣyati||4||

manasā cintayitvāpi yo na dadyātpunarnaraḥ|
sa preto bhavatītyuktamalpamātre'pi vastuni||5||

kimutānuttaraṃ saukhyamuccairuddhuṣya bhāvataḥ|
jagatsarvaṃ visaṃvādya kā gatirme bhaviṣyati||6||

vetti sarvajña evaitāmacintyāṃ karmaṇo gatim|
yadbodhicittatyāge'pi mocayatyevaṃ tāṃ narān||7||

bodhisattvasya tenaivaṃ sarvāpattirgarīyasī|
yasmādāpadyamāno'sau sarvasattvārthahānikṛt||8||

yo'pyanyaḥ kṣaṇamapyasya puṇyavighnaṃ kariṣyati|
tasya durgatiparyanto nāsti sattvārthaghātinaḥ||9||

ekasyāpi hi sattvasya hitaṃ hatvā hato bhavet|
aśeṣākāśaparyantavāsināṃ kimu dehinām||10||

evamāpattibalato bodhicittabalena ca|
dolāyamānaḥ saṃsāre bhūmiprāptau cirāyate||11||

tasmādyathāpratijñātaṃ sādhanīyaṃ mayādarāt|
nādya cetkriyate yatnastalenāsmi talaṃ gataḥ||12||

aprameyā gatā buddhāḥ sarvasattvagaveṣakāḥ|
naiṣāmahaṃ svadoṣeṇa cikitsāgocaraṃ gataḥ||13||

adyāpi cettathaiva syāṃ yathaivāhaṃ punaḥ punaḥ|
durgativyādhimaraṇacchedabhedādyavāpnuyām||14||

kadā tathāgatotpādaṃ śraddhāṃ mānuṣyameva ca|
kuśalābhyāsayogyatvamevaṃ lapsye'tidurlabham||15||

ārogyaṃ divasaṃ cedaṃ sabhaktaṃ nirupadravam|
āyuḥkṣaṇaṃ visaṃvādi kāyopācitakopamaḥ||16||

na hīdṛśairmaccaritairmānuṣyaṃ labhyate punaḥ|
alabhyamāne mānuṣye pāpameva kutaḥ śubham||17||

yadā kuśalayogyo'pi kuśalaṃ na karomyaham|
apāyaduḥkhaiḥ saṃmūḍhaḥ kiṃ kariṣyāmyahaṃ tadā||18||

akurvataśca kuśalaṃ pāpaṃ cāpyupacinvataḥ|
hataḥ sugatiśabdo'pi kalpakoṭiśatairapi||19||

ata evāha bhagavān-mānuṣyamatidurlabham|
mahārṇavayugacchidrakūrmagrīvārpaṇopamam||20||

ekakṣaṇakṛtāt pāpādavīcau kalpamāsyate|
anādikālopacitāt pāpāt kā sugatau kathā||21||

na ca tanmātramevāsau vedayitvā vimucyate|
tasmāttadvedayanneva pāpamanyat prasūyate||22||

nātaḥ parā vañcanāsti na ca moho'styataḥ paraḥ|
yadīdṛśaṃ kṣaṇaṃ prāpya nābhyastaṃ kuśalaṃ mayā||23||

yadi caivaṃ vimṛṣyāmi punaḥ sīdāmi mohitaḥ|
śociṣyāmi ciraṃ bhūyo yamadūtaiḥ pracoditaḥ||24||

ciraṃ dhakṣyati me kāyaṃ nārakāgniḥ suduḥsahaḥ|
paścāttāpānalaścittaṃ ciraṃ dhakṣyatyaśikṣitam||25||

kathaṃcidapi saṃprāpto hitabhūmiṃ sudurlabhām|
jānannapi ca nīye'haṃ tāneva narakān punaḥ||26||

atra me cetanā nāsti mantrairiva vimohitaḥ|
na jāne kena muhyāmi ko'trāntarmama tiṣṭhati||27||

hastapādādirahitāstṛṣṇādveṣādiśatravaḥ|
na śūrā na ca te prājñāḥ kathaṃ dāsīkṛto'smi taiḥ||28||

maccittāvasthitā eva ghnanti māmeva susthitāḥ|
tatrāpyahaṃ na kupyāmi dhigasthānasahiṣṇutām||29||

sarve devā manuṣyāśca yadi syurmama śatravaḥ|
te'pi nāvīcikaṃ vahniṃ samudānayituṃ kṣamāḥ||30||

merorapi yadāsaṅgānna bhasmāpyupalabhyate|
kṣaṇāt kṣipanti māṃ tatra balinaḥ kleśaśatravaḥ||31||

na hi sarvānyaśatrūṇāṃ dīrghamāyurapīdṛśam|
anādyantaṃ mahādīrghaṃ yanmama kleśavairiṇām||32||

sarve hitāya kalpante ānukūlyena sevitāḥ|
sevyamānāstvamī kleśāḥ sutarāṃ duḥkhakārakāḥ||33||

iti saṃtatadīrghavairiṣu vyasanaughaprasavaikahetuṣu|
hṛdaye nivasatsu nirbhayaṃ mama saṃsāraratiḥ kathaṃ bhavet||34||

bhavacārakapālakā ime narakādiṣvapi vadhyaghātakāḥ|
mativeśmani lobhapañjare yadi tiṣṭhanti kutaḥ sukhaṃ mama||35||

tasmānna tāvadahamatra dhuraṃ kṣipāmi
yāvanna śatrava ime nihatāḥ samakṣam|
svalpe'pi tāvadapakāriṇi baddharoṣā
mānonnatāstamanihatya na yānti nidrām||36||

prakṛtimaraṇaduḥkhitāndhakārān| raṇaśirasi prasabhaṃ nihantumugrāḥ|
agaṇitaśaraśaktighātaduḥkhā na vimukhatāmupayāntyasādhayitvā||37||

kimuta satatasarvaduḥkhahetūn prakṛtiripūnupahantumudyatasya|
bhavati mama viṣādadainyamadya vyasanaśatairapi kena hetunā vai||38||

akāraṇenaiva ripukṣatāni gātreṣvalaṃkāravadudvahanti|
mahārthasiddhyai tu samudyatasya duḥkhāni kasmānmama bādhakāni||39||

svajīvikāmātranibaddhacittāḥ kaivartacaṇḍālakṛṣīvalādyāḥ|
śītātapādivyasanaṃ sahante jagaddhitārthaṃ na kathaṃ sahe'ham||40||

daśadigvyomaparyantajagatkleśavimokṣaṇe|
pratijñāya madātmāpi na kleśebhyo vimocitaḥ||41||

ātmapramāṇamajñātvā bruvannunmattakastadā|
anivartī bhaviṣyāmi tasmātkleśavadhe sadā||42||

atra grahī bhaviṣyāmi baddhavairaśca vigrahī|
anyatra tadvidhātkleśāt kleśaghātānubandhinaḥ||43||

galantvantrāṇi me kāmaṃ śiraḥ patatu nāma me|
na tvevāvanatiṃ yāmi sarvathā kleśavairiṇām||44||

nirvāsitasyāpi tu nāma śatrordeśāntare sthānaparigrahaḥ syāt|
yataḥ punaḥ saṃbhṛtaśaktireti na kleśaśatrorgatirīdṛśī tu||45||

kvāsau yāyānmanmanaḥstho nirastaḥ
sthitvā yasmin madvadhārthaṃ yateta|
nodyogo me kevalaṃ mandabuddheḥ
kleśāḥ prajñādṛṣṭisādhyā varākāḥ||46||

na kleśā viṣayeṣu nendriyagaṇe nāpyantarāle sthitā
nāto'nyatra kuha sthitāḥ punaramī mathnanti kṛtsnaṃ jagat|
māyaiveyamato vimuñca hṛdayaṃ trāsaṃ bhajasvodyamaṃ
prajñārthaṃ kimakāṇḍa eva narakeṣvātmānamābādhase||47||

evaṃ viniścitya karomi yatnaṃ
yathoktaśikṣāpratipattihetoḥ|
vaidyopadeśāccalataḥ kuto'sti
bhaiṣajyasādhyasya nirāmayatvam||48||

iti śrī śāntideva viracite bodhicaryāvatāre bodhicittāpramādo nāma
caturthaḥ paricchedaḥ||
