vīryapāramitā nāma saptamaḥ paricchedaḥ|

evaṃ kṣamo bhajedvīryaṃ vīrye bodhiryataḥ sthitā|
na hi vīryaṃ vinā puṇyaṃ yathā vāyuṃ vināgatiḥ||1||

kiṃ vīryaṃ kuśalotsāhastadvipakṣaḥ ka ucyate|
ālasyaṃ kutsitāsaktirviṣādātmāvamanyanā||2||

avyāpārasukhāsvādanidrāpāśrayatṛṣṇayā|
saṃsāraduḥkhānudvegādālasyamupajāyate||3||

kleśavāgurikāghrātaḥ praviṣṭo janmavāgurām|
kimadyāpi na jānāsi mṛtyorvadanamāgataḥ||4||

te'pyāsan daṃśamaśakā makṣikāḥ kṛmayastathā|
yairutsāhavaśāt prāptā durāpā bodhiruttamā||18||

naivāvasādaḥ kartavyaḥ kuto me bodhirityataḥ|
yasmāttathāgataḥ satyaṃ satyavādīdamuktavān||17||

chandasthāmaratimuktibalaṃ sattvārthasiddhaye|
chandaṃ duḥkhabhayātkuryādanuśaṃsāṃśca bhāvayan||31||

aprameyā mayā doṣā hantavyāḥ svaparātmanoḥ|
ekaikasyāpi doṣasya yatra kalpārṇavaiḥ kṣayaḥ||33||

mayā hi sarvaṃ jetavyamahaṃ jeyo na kenacit|
mayaiṣa māno voḍhavyo jinasiṃhasuto hyaham||55||

te mānino vijayinaśca ta eva śūrā
ye mānaśatruvijayāya vahanti mānam|
ye taṃ sphurantamapi mānaripuṃ nihatya
kāmaṃ jane jayaphalaṃ pratipādayanti||59||

yathaiva tūlakaṃ vāyorgamanāgamane vaśam|
tathotsāhavaśaṃ yāyādṛddhiścaivaṃ samṛdhyati||75||

iti śrī śāntideva viracite bodhicaryāvatāre vīryapāramitā nāma saptamaḥ paricchedaḥ||
