bodhipariṇāmanā nāma daśamaḥ paricchedaḥ|

bodhicaryāvatāraṃ me yadvicintayataḥ śubham|
tena sarve janāḥ santu bodhicaryāvibhūṣaṇāḥ||1||

sarvāsu dikṣu yāvantaḥ kāyacittavyathāturāḥ|
te prāpnuvantu matpuṇyaiḥ sukhaprāmodyasāgarān||2||

āsaṃsāraṃ sukhajyānirmā bhūtteṣāṃ kadācana|
bodhisattvasukhaṃ prāptaṃ bhavatvavirataṃ jagat||3||

glānānāmasmi bhaiṣajyaṃ bhaveyaṃ vaidya eva ca|
tadupasthāyakaścaiva yāvadrogāpunarbhavaḥ||7|| [Ch3]

anāthānāmahaṃ nāthaḥ sārthavāhaśca yāyinām|
pārepsūnāṃ ca naubhūtaḥ setuḥ saṃkrama eva ca||17|| [Ch3]

śāmyantu vedanāstīvrā nārakāṇāṃ bhayāni ca|
durgatibhyo vimucyantāṃ sarvadurgativāsinaḥ||16||

andhāḥ paśyantu rūpāṇi śṛṇvantu badhirāḥ sadā|
garbhiṇyaśca prasūyantāṃ māyādevīva nirvyathāḥ||19||

ārogyaṃ rogiṇāmastu mucyantāṃ sarvabandhanāt|
durbalā balinaḥ santu snigdhacittāḥ parasparam||22||

bodhicittāvirahitā bodhicaryāparāyaṇāḥ|
buddhaiḥ parigṛhītāśca mārakarmavivarjitāḥ||32||

abhuktvāpāyikaṃ duḥkhaṃ vinā duṣkaracaryayā|
divyenaikena kāyena jagadbuddhatvamāpnuyāt||47||

sidhyantu bodhisattvānāṃ jagadarthaṃ manorathāḥ|
yaccintayanti te nāthāstatsattvānāṃ samṛdhyatu||49||

ākāśasya sthitiryāvadyāvacca jagataḥ sthitiḥ|
tāvanmama sthitirbhūyājjagadduḥkhāni nighnataḥ||55||

yatkiṃcijjagato duḥkhaṃ tatsarvaṃ mayi pacyatām|
bodhisattvaśubhaiḥ sarvairjagatsukhitamastu ca||56||

jagadduḥkhaikabhaiṣajyaṃ sarvasaṃpatsukhākaram|
lābhasatkārasahitaṃ ciraṃ tiṣṭhatu śāsanam||57||

mañjughoṣaṃ namasyāmi yatprasādānmatiḥ śubhe|
kalyāṇamitraṃ vande'haṃ yatprasādācca vardhate||58||

iti śrī śāntideva viracite bodhicaryāvatāre bodhipariṇāmanā nāma daśamaḥ paricchedaḥ||
