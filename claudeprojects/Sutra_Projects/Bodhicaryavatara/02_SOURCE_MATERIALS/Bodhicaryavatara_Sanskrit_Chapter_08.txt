dhyānapāramitā nāma aṣṭamaḥ paricchedaḥ|

vardhayitvaivamutsāhaṃ samādhau sthāpayenmanaḥ|
vikṣiptacittastu naraḥ kleśadaṃṣṭrāntare sthitaḥ||1||

kāyacittavivekena vikṣepasya na saṃbhavaḥ|
tasmāllokaṃ parityajya vitarkān parivarjayet||2||

śamathena vipaśyanāsuyuktaḥ
kurute kleśavināśamityavetya|
śamathaḥ prathamaṃ gaveṣaṇīyaḥ
sa ca loke nirapekṣayābhiratyā||4||

tasmādekākitā ramyā nirāyāsā śivodayā|
sarvavikṣepaśamanī sevitavyā mayā sadā||38||

parātmasamatāmādau bhāvayedevamādarāt|
samaduḥkhasukhāḥ sarve pālanīyā mayātmavat||90||

hastādibhedena bahuprakāraḥ
kāyo yathaikaḥ paripālanīyaḥ|
tathā jagadbhinnamabhinnaduḥkha-
sukhātmakaṃ sarvamidaṃ tathaiva||91||

mayānyaduḥkhaṃ hantavyaṃ duḥkhatvādātmaduḥkhavat|
anugrāhyā mayānye'pi sattvatvādātmasattvavat||94||

ātmānaṃ cāparāṃścaiva yaḥ śīghraṃ trātumicchati|
sa caretparamaṃ guhyaṃ parātmaparivartanam||120||

ye kecidduḥkhitā loke sarve te svasukhecchayā|
ye kecitsukhitā loke sarve te'nyasukhecchayā||129||

na nāma sādhyaṃ buddhatvaṃ saṃsāre'pi kutaḥ sukham|
svasukhasyānyaduḥkhena parivartamakurvataḥ||131||

ātmānamaparityajya duḥkhaṃ tyaktuṃ na śakyate|
yathāgnimaparityajya dāhaṃ tyaktuṃ na śakyate||135||

tasmātsvaduḥkhaśāntyarthaṃ paraduḥkhaśamāya ca|
dadāmyanyebhya ātmānaṃ parān gṛhṇāmi cātmavat||136||

tasmādyathotthitaṃ tṛṣṇā dhanādiṣvaparasya me|
tathottiṣṭhatu tṛṣṇeyaṃ parasmiñjīvite mama||184||

tenālaṃ lokacaritaiḥ paṇḍitānanuyāmyaham|
apramādakathāṃ smṛtvā styānamiddhaṃ nivārayan||185||

tasmādāvaraṇaṃ hantuṃ samādhānaṃ karomyaham|
vimārgāccittamākṛṣya svālambananirantaram||186||

iti śrī śāntideva viracite bodhicaryāvatāre dhyānapāramitā nāma aṣṭamaḥ paricchedaḥ||
