bodhicittaparigraho nāma tṛtīyaḥ paricchedaḥ|

apāyaduḥkhaviśrāmaṃ sarvasattvaiḥ kṛtaṃ śubham|
anumode pramodena sukhaṃ tiṣṭhantu duḥkhitāḥ||1||

saṃsāraduḥkhanirmokṣamanumode śarīriṇām|
bodhisattvatvabuddhatvamanumode ca tāyinām||2||

cittotpādasamudrāṃśca sarvasattvasukhāvahān|
sarvasattvahitādhānānanumode ca śāsinām||3||

sarvāsu dikṣu saṃbuddhān prārthayāmi kṛtāñjaliḥ|
dharmapradīpaṃ kurvantu mohādduḥkhaprapātinām||4||

nirvātukāmāṃśca jinān yācayāmi kṛtāñjaliḥ|
kalpānanantāṃstiṣṭhantu mā bhūdandhamidaṃ jagat||5||

evaṃ sarvamidaṃ kṛtvā yanmayāsāditaṃ śubham|
tena syāṃ sarvasattvānāṃ sarvaduḥkhapraśāntikṛt||6||

glānānāmasmi bhaiṣajyaṃ bhaveyaṃ vaidya eva ca|
tadupasthāyakaścaiva yāvadrogāpunarbhavaḥ||7||

kṣutpipāsāvyathāṃ hanyāmannapānapravarṣaṇaiḥ|
durbhikṣāntarakalpeṣu bhaveyaṃ pānabhojanam||8||

daridrāṇāṃ ca sattvānāṃ nidhiḥ syāmahamakṣayaḥ|
nānopakaraṇākārairupatiṣṭheyamagrataḥ||9||

ātmabhāvāṃstathā bhogān sarvatryadhvagataṃ śubham|
nirapekṣastyajāmyeṣa sarvasattvārthasiddhaye||10||

sarvatyāgaśca nirvāṇaṃ nirvāṇārthi ca me manaḥ|
tyaktavyaṃ cenmayā sarvaṃ varaṃ sattveṣu dīyatām||11||

yaścāsukhīkṛtaścātmā mayāyaṃ sarvadehinām|
ghnantu nindantu vā nityamākirantu ca pāṃsubhiḥ||12||

krīḍantu mama kāyena hasantu vilasantu ca|
dattastebhyo mayā kāyaścintayā kiṃ mamānayā||13||

kārayantu ca karmāṇi yāni teṣāṃ sukhāvaham|
anarthaḥ kasyacinmā bhūnmāmālambya kadācana||14||

yeṣāṃ kruddhāprasannā vā māmālambya matirbhavet|
teṣāṃ sa eva hetuḥ syānnityaṃ sarvārthasiddhaye||15||

abhyākhyāsyanti māṃ ye ca ye cānye'pyapakāriṇaḥ|
utprāsakāstathānye'pi sarve syurbodhibhāginaḥ||16||

anāthānāmahaṃ nāthaḥ sārthavāhaśca yāyinām|
pārepsūnāṃ ca naubhūtaḥ setuḥ saṃkrama eva ca||17||

dīpārthināmahaṃ dīpaḥ śayyā śayyārthināmaham|
dāsārthināmahaṃ dāso bhaveyaṃ sarvadehinām||18||

cintāmaṇirbhadraghaṭaḥ siddhavidyā mahauṣadhiḥ|
bhaveyaṃ kalpavṛkṣaśca kāmadhenuśca dehinām||19||

pṛthivyādīni bhūtāni niḥśeṣākāśavāsinām|
sattvānāmaprameyāṇāṃ yathābhogānyanekadhā||20||

evamākāśaniṣṭhasya sattvadhātoranekadhā|
bhaveyamupajīvyo'haṃ yāvatsarve na nirvṛtāḥ||21||

yathā gṛhītaṃ sugatairbodhicittaṃ purātanaiḥ|
te bodhisattvaśikṣāyāmānupūrvyā yathā sthitāḥ||22||

tadvadutpādayāmyeṣa bodhicittaṃ jagaddhite|
tadvadeva ca tāḥ śikṣāḥ śikṣiṣyāmi yathākramam||23||

evaṃ gṛhītvā matimān bodhicittaṃ prasādataḥ|
punaḥ pṛṣṭasya puṣṭyarthaṃ cittamevaṃ praharṣayet||24||

adya me saphalaṃ janma sulabdho mānuṣo bhavaḥ|
adya buddhakule jāto buddhaputro'smi sāṃpratam||25||

tathādhunā mayā kāryaṃ svakulocitakāriṇām|
nirmalasya kulasyāsya kalaṅko na bhavedyathā||26||

andhaḥ saṃkārakūṭebhyo yathā ratnamavāpnuyāt|
tathā kathaṃcidapyetad bodhicittaṃ mamoditam||27||

jaganmṛtyuvināśāya jātametadrasāyanam|
jagaddāridryaśamanaṃ nidhānamidamakṣayam||28||

jagadvyādhipraśamanaṃ bhaiṣajyamidamuttamam|
bhavādhvabhramaṇaśrāntajagadviśrāmapādapaḥ||29||

durgatyuttaraṇe setuḥ sāmānyaḥ sarvayāyinām|
jagatkleśopaśamana uditaścittacandramāḥ||30||

jagadajñānatimiraprotsāraṇamahāraviḥ|
saddharmakṣīramathanānnavanītaṃ samutthitam||31||

sukhabhogabubhukṣitasya vā janasārthasya bhavādhvacāriṇaḥ|
sukhasatramidaṃ hyupasthitaṃ sakalābhyāgatasattvatarpaṇam||32||

jagadadya nimantritaṃ mayā sugatatvena sukhena cāntarā|
purataḥ khalu sarvatāyināmabhinandantu surāsurādayaḥ||33||

iti śrī śāntideva viracite bodhicaryāvatāre bodhicittaparigraho nāma tṛtīyaḥ paricchedaḥ||
